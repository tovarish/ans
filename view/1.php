<div id="main-midle">
	<h1>Глава №1</h1>
	<h2>Історія зародження і створення лінійного програмування</h2>
	<p>
		Кожна людина щодня, не завжди усвідомлюючи це, вирішує проблему: як одержати найбільший ефект, володіючи обмеженими засобами. Наші засоби і ресурси завжди обмежені. Життя було б менш цікаве, якби це було не так. Не важко виграти бій, маючи армію в 10 разів більшу, ніж у супротивника. Щоб досягти найбільшого ефекту, маючи обмежені засоби, треба скласти план чи програму дій. Раніше план в таких випадках складався «на око». У середині XX століття був створений спеціальний математичний апарат, що допомагає це робити «по науці».
		Відповідний розділ математики називається математичним програмуванням. Слово «програмування» тут і в аналогічних термінах («лінійне програмування», «динамічне програмування» і т.п.) зобов'язане почасти історичному непорозумінню, почасти неточному перекладу з англійської мови: mathematical programming, що означає розроблення на основі математичних розрахунків програми дій для досягнення обраної мети. З програмуванням для ЕОМ математичне програмування має лише те спільне, що більшість виникаючих на практиці задач математичного програмування занадто громіздкі для ручного розрахунку, тому розв’язати їх можна тільки за допомогою ЕОМ, попередньо склавши програму.
		В суто математичному плані деякі оптимізаційні задачі були відомі ще в стародавній Греції. Однак, сучасне математичне програмування передусім розглядає властивості та розв'язки математичних моделей економічних процесів. Тому початком його розвитку як самостійного наукового напрямку слід вважати перші спроби застосування методів математичного програмування в прикладних дослідженнях, насамперед в економіці.
		Справжнім початком математичного програмування в сучасному розумінні вважають 1939р., коли була надрукована брошура Леоніда Віталійовича Канторовича «Математичні методи організації і планування виробництва». Наприкінці 30-х років в Ленінградському університеті ним уперше були сформульовані та досліджувались основні задачі, критерії оптимальності, економічна інтерпретація, методи розв'язання та геометрична інтерпретація результатів розв'язання задач лінійного програмування. Але, оскільки методи, викладені Л.В.Канторовичем, були мало придатні для ручного рахунку, а швидкодіючих обчислювальних машин у той час не існувало, то роботи Л.В.Канторовича залишилася майже не поміченими.
		В автобіографії, представленої в Нобелівський комітет, Леонід Віталійович Канторович розповідає про події, що трапилися в 1939 році. До нього, 26-літнього професора-математика, звернулися за консультацією співробітники лабораторії планерного тресту, яким потрібно було вирішити задачу про найбільш вигідний розподіл матеріалу між верстатами. Ця задача зводилася до відшукання максимуму лінійної функції, заданої на багатограннику. Максимум такої функції досягався у вершині, однак число вершин у цій задачі досягало мільярду. Тому простий перебір вершин не підходив. Леонід Віталійович писав: «Виявилось, що ця задача не є випадковою. Я знайшов велике число різноманітних по змісту задач, що мають аналогічний математичний характер: найкраще використання посівних площ, вибір завантаження устаткування, раціональний розкрій матеріалу, розподіл транспортних вантажопотоків... Це наполегливо спонукало мене до пошуку ефективного методу їхнього розв’язання». І вже влітку 1939 року була здана в набір книга Л.В.Канторовича «Математичні методи організації і планування виробництва», в якій закладалися основи того, що нині називається математичною економікою.
		Однак ідеї Л.В.Канторовича не зустріли розуміння в момент їхнього зародження і його робота була перервана. Концепції Леоніда Віталійовича незабаром після війни були перевідкриті на заході. Американський економіст Т.Купманс протягом багатьох років привертав увагу математиків до ряду задач, пов'язаних з військовою тематикою. Він активно сприяв тому, щоб був організований математичний колектив для розробки цих проблем. У підсумку було усвідомлено, що треба навчитися розв’язувати задачі про знаходження экстремумів лінійних функцій на багатогранниках, що задаються лінійними нерівностями. За пропозицією Купманса цей розділ математики одержав назву лінійного програмування.
		1947 року Дж.Данцигом також був розроблений основний метод розв'язування задач лінійного програмування — симплексний метод, що вважається початком формування лінійного програмування як самостійного напрямку в математичному програмуванні. Ідеї лінійного програмування протягом п'яти шести років одержали грандіозне поширення в світі, й імена Купманса і Данцига стали всюди широко відомі. Наступним кроком стали праці Дж.Неймана ( 1947 р.) щодо розвитку концепції двоїстості, що уможливило розширення практичної сфери застосування методів лінійного програмування.
		Приблизно в цей час Купманс довідався, що ще до війни в далекій Росії вже було зроблено щось схоже на розробку основ лінійного програмування. Як легко було б Данцигові і Купмансу проігнорувати цю інформацію! Маленька книжечка, видана незначним тиражем, звернена навіть не до економістів, а до організаторів виробництва, з мінімумом математики, без чітко описаних алгоритмів, без доведень теорем – словом, чи варто брати таку книжку до уваги. Але Купманс наполягає на перекладі і виданні на заході книги Канторовича. Його ім'я й ідеї стають відомі всім. У своїй монографії Дж.Данциг зазначає, що Л.В.Канторовича слід визнати першим, хто виявив, що широке коло важливих виробничих задач може бути подане у чіткому математичному формулюванні, яке уможливлює підхід до таких задач з кількісного боку та розв'язання їх чисельними методами.
		Л.В.Канторович продовжує писати математичні роботи, навіяні економічними ідеями, бере участь і в конкретних розробках на виробництві. При цьому (одночасно з Данцигом, але, не знаючи його робіт) він розробляє метод, пізніше названий симплексним методом. Як тільки в 50-і роки утвориться маленький просвіт, і дещо з забороненого стає можливим, він організовує групу студентів на економічному факультеті Ленінградського університету для навчання методам оптимального планування. А починаючи з 1960 року, Леонід Віталійович займається тільки економікою і позв'язаними з нею математичними проблемами. Його внесок в цій області був відзначений Ленінською премією в 1965 році, а згодом, разом з Купмасом, Л.В.Канторович одержує Нобелівську премію в 1975 році за «внесок у розробку теорії й оптимального використання ресурсів в економіці».
		Періодом найінтенсивнішого розвитку математичного програмування є п'ятдесяті роки. У цей час з'являються розробки нових алгоритмів, теоретичні дослідження з різних напрямків математичного програмування: 1951 року — праця Г.Куна і А.Таккера, в якій наведено необхідні та достатні умови оптимальності нелінійних задач; 1954 року — Чарнес і Лемке розглянули наближений метод розв'язання задач з сепарабельним опуклим функціоналом та лінійними обмеженнями; 1955 року — ряд робіт, присвячених квадратичному програмуванню. У п'ятдесятих роках сформувався новий напрямок математичного програмування — динамічне програмування, значний вклад у розвиток якого вніс американський математик Р.Белман.
		На жаль, у період найбурхливішого розвитку математичного програмування за кордоном у Радянському Союзі не спостерігалося значних досягнень через штучні ідеологічні обмеження. Відродження досліджень з математичного моделювання економіки почалося в 60-80-тих роках і стосувалося опису «системи оптимального функціонування соціалістичної економіки». Серед радянських вчених того періоду слід виокремити праці В.С.Немчинова, В.В.Новожилова, Н.П.Федоренка, С.С.Шаталіна, В.М.Глушкова, В.С.Михалевича, Ю.М.Єрмольєва та ін.
		Математичною основою лінійного програмування є лінійна алгебра, точніше – деяка її частина. Можна сказати, що лінійне програмування дещо омолодило лінійну алгебру, воно визначило цікаві нові шляхи виходу її в практику і привернуло увагу до певних її розділів та теоретичних задач (наприклад, теорії систем лінійних нерівностей), які до цього значною мірою залишалися поза увагою математиків.
	</p>
</div>
